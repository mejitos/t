# 3.4. Loppusanat

Kaikki hyvä tulee joskus päätökseen ja kuten yleensäkin, se vähän harmittaa.
Lähinnä harmittaa se, että tälle projektille ei voinut antaa sellaista fokusta
ja intesiteettiä kuin olisi halunnut, mutta minkäs teet. Myös muita aineita
on vähän pakko opiskella ja jokainen aineenopettaja kuvittelee ettei oppilaalla
ole mitään muita kursseja meneillän. Tekemistä siis riittää koko ajan. 

Tämä kurssi ei vaatinut mitään varsinaista loppuraporttia, mutta koska tässä
on valitettavan vähälle jäänyt sellainen pohtiva ja omaa työtä arvioiva 
kirjoittelu, Kirjoitetaan nyt kuitenkin pieni itsearvio tähän loppuun. 
Tämän itsearvion jälkeen olen aikeissa kirjoittaa parit muistiinpanot
"puolipuhtaaksi", koska koin kyseiset aiheet haastaviksi ja mielenkiintoisiksi.


## Haasteet

Tämän projektin kanssa on ollut oikeastaan kaksi merkittävää haastetta/ongelmaa,
joista toinen on vastuussa varmaankin 80% kaikista haasteista.

### Yksintyöskentely

Pelkästään jo otsikon kirjoittaminen aiheuttaa tietynlaisen reaktion lähes 
koko kropassa. Tämä aiheutti käytännössä yksinään sen, että en ehtinyt
toteuttaa kaikkia niitä asioita, mitä halusin tämän projektin aikana saavuttaa.
Ongelma ei niinkään ollut siinä, että en olisi pystynyt oppimaan ja omaksumaan
asioita edes alkeellisella tasolla. Yksittäiset ongelmat mitä koitin ratkoa tai
ne yksittäiset konseptit jota koitin oppia, ei koskaan vaatinut kuitenkaan
muutamaa päivää enempää.

Sen sijaan kaikki se "hukattu" aika meni vain raakaan koodaamiseen ja manuaaliseen
työhön. Kun yksi ongelma kääntäjässä ratkaistaan, jää sen korjaaminen sitten
koko kääntäjän laajuudelta minun työkseni. Kun yksi uusi konsepti opitaan,
tulee sen toteuttaminen sitten koko kääntäjän laajuudelta minun hommakseni.
Testeineen päivineen. Tähän pitkälti se kaikki aika sitten upposi, kun 
kirjoitetaan samaa toteutusta moneen kertaan useampaan paikkaan ja ohjelmaa
tarkastelee aina vain yksi ihminen, joka aina ennen pitkää sokeutuu myös
omalle koodilleen.

### C-kieli

Kieli nyt ei itsessään ollut haaste, mutta kieli yhdistettynä tähän kohdealueeseen,
oli haaste. En kuitenkaan kyseistä kieltä ollut koskaan oikeasti kirjoittanut
ja kuukauden kunnon tutustumisella lähdettiin sitten kirjoittamaan kääntäjää.
Tämäkin valitettavasti oli sellainen turhanpäiväinen "timesink", johon tuli
hukattua aika paljon aikaa sen takia, että asioiden hahmottaminen C:n tavalla
aiheutti jatkuvasti ihmetystä ja paljon manuaalista työtä.

### Yleisesti

Tämä jatkuva hanttihommien teko aiheutti sitten sen, että joutui tekemään
todella paljon kompromisseja ja ottamaan oikoreittejä toteutuksien suhteen,
kun ei vain yksinkertaisesti voinut ottaa riskejä siitä, että deadline menisi
ohitse. Vaikka lähtökohtaisesti olen oppimisen puolella ja arvotan sitä
enemmän, niin valitettavasti Kela ei ole samaa mieltä. Lisäksi kuluva vuosi 
omissa opinnoissa on ollut niin haastava ja surkea, että nyt joutuu vain tekemään
kompromisseja, jotta saa elätettyä itsensä ja pääsee eteenpäin opinnoissa.


## Leijonat ja lampaat

### Suunnittelu / ajanhallinta

#### Leijonat 

Kyllä yksinkertaisesti yksittäinen paras asia, on saada tämä projekti jollain
tapaa palautettavaan muotoon. Onnistuin näkemään jo kaukaa ne asiat, joita
realistisesti pystyn toteuttamaan ja millä tapaa, joten jokainen otettava
kompromissi tiedettiin jo etukäteen ja lopulta asiat toteutui tämän tehdyn
arvion mukaan.

#### Lampaat

Taaskaan ei seurattu alkuperäistä suunnitelmaa lainkaan ja mikä surkeinta,
kun suunnitelma muuttui, ei suunnitelmaa päivitetty kirjallisesti. Vaikka tämä
nyt ei sinänsä merkitse mitään, kun työskentelee yksin, niin olisi se silti
hyvä tapa. Suunnitelmien laatiminen on kuitenkin taito siinä missä muutkin
taidot.


### Luodut ratkaisut

#### Leijonat

Jokainen luotu ratkaisu on tehty minun oman Dragon Bookin tulkinnan
sekä manuaalien/dokumentaatioiden perusteella. Totesin todella nopeasti
kurssin esimerkkikääntäjien koodista, että en halua enää ikinä nähdä niitä.
Vaikka ymmärrykseni aihealueesta oli viime syksyltä parantunut, jouduin
heti toteamaan kuinka hirveää ja vaikeaselkoista se on ja käyttäisin
todennäköisesti ihan yhtä kauan aikaa sen koodin tulkkaamiseen kuin että
opettelisin asiat itse kirjan/manuaalien pohjalta. Lisäksi esimerkkikääntäjissä
käytetyt ratkaisut olivat usein ns. edistyneempiä ratkaisuja, jotka
taas ei oikein palvele minun käyttötarkoitustani, kun haluaisin tehdä
mahdollisimman suoraviivaista ja helposti ymmärrettävää koodia. Tietysti
pitää ottaa huomioon myös se, että kääntäjätekniikka menee hyvin nopeasti
melko monimutkaiseksi eikä tosiasiaa idiomaattisinkaan koodi poista.

#### Lampaat

Koska jokainen luotu ratkaisu on luotu minun tulkintojen perusteella,
on jokainen ratkaisu valitettavasti myös sen mukainen. Ei tarvitse unelmoida
eleganteista tai kestävistä ratkaisuista. Esimerkiksi kohdekoneen koodissa
ei käytetä rekistereitä lainkaan (joskin tämä on ajanpuutteen takia tehty
kompromissi) vaan kaikki tallennetaan pinoon. Tämä taas johtaa melko
hitaaseen, muistinälkäiseen ja vaikeaselkoiseen koodiin.


### Käytetyt työkalut

#### Leijonat

Tämä on ehdottomasti mainittava leijonana. En ymmärrä ihmisten ongelmaa C:tä
kohtaan. Yksi isoja syitä miksi koko kieli yleensäkään alkoi kiinnostamaan,
oli tämä yleinen surkea asenne kyseistä kieltä kohtaan. Erityisesti yliopistolla
tuntuu olevan sellainen pelotteluasenne C:tä kohtaan, jota en ymmärrä.
Vaikka nyt ymmärrän paremmin kuin koskaan niitä ongelmia mitä C:ssä on kielenä
ja miksi ihmisten asenne sitä kohtaan on mitä on, niin kyllä tämä on ollut
kokemuksena kultaakin arvokkaampi, kun ymmärtää tietokonetta ja sen toimintaa
taas pikkaisen paremmin. Eikä lopulta monikaan niistä vaikeaksi pelotelluista 
asioista ole lainkaan niin vaikeaa kuin annetaan ymmärtää.

#### Lampaat

Koska kyseessä oli käytännössä uusi kieli, taitojen ja ymmärryksen 
kehittyminen aiheutti sellaista ongelmaa, että samoja asioita tuli usein
toteutettua monella eri tavalla. Tämä rikkoo tärkeää yhtenäisyyttä ja
luo liian monia erilaisia tulkintojai saman toiminnon toteutuksen sisälle. 
Näitä asioita on melko pitkä lista ja mainitsenkin siksi vain merkittävimmän 
ongelman, koska sen vaikutus ynnääntyi ohjelman kasvaessa suuremmaksi ja 
suuremmaksi. Ohjelmassa tuli käytettyä aivan liian paljon kekomuistia sen 
sijaan, että olisi hyödyntänyt pinoa enemmän. Välttäisi todella paljon
pääkipua muistinhallinnan suhteen. Loppua kohden aloin ymmärtämään tätä
enemmän ja enemmän, ja tyydyinkin tekemään päättömästi vain muistiallokaatioita
siitäkin huolimatta, että pinon käyttö olisi tosiasiassa parempi ratkaisu,
jotta yhtenäinen linja säilyisi.


## Lopuksi

Päivittelen leijonia ja lampaita mikäli nyt jotain tulee mieleen, mutta muuten
päätän tämän kirjoituksen näihin sanoihin. Tämä koko lukuvuosi on ollut suoraan
sanottuna hirveä, koska koko vuosi on liikuttu oman kognitiivisen kapasiteetin
ylärajassa niin, että rajotin hakkaa. Tämä on ollut samaan aikaan kuluttavaa
että palkitsevaa. Aion ehdottomasti jatkaa tätä kääntäjätekniikan pureskelua
tämän kurssin jälkeenkin viemällä tätä kurssiprojektia eteenpäin. Joskin
annettava panos tulee olemaan aika pientä, koska muut opinnot saavat taas
suurimman painoarvon siinä päivittäisessä tekemisessä, mutta varmasti viikottain
tulee jotain pientä tehtyä.
